# Ekilexi kasutusjuhend

- [Mis on Ekilex?](#mis-on-ekilex)
- [Kasutajaks registreerumine ja õiguste taotlemine](#kasutajaks-registreerumine-ja-õiguste-taotlemine)
- [Töölaud](#töölaud)
- [Terminite otsing](#terminite-otsing)
- [Uue sõnakogu loomine](#uue-sõnakogu-loomine)
- [Terminitöö sõnakoguga](#terminitöö-sõnakoguga)
  - [Uue mõistekirje loomine](#uue-mõistekirje-loomine)
  - [Allikad](#allikad)
    - [Allika loomine](#allika-loomine)
    - [Allika muutmine](#allika-muutmine)
    - [Allika kustutamine](#allika-kustutamine)
    - [Allikaviite lisamine mõistekirjes](#allikaviite-lisamine-mõistekirjes)


### Mis on Ekilex?

Ekilex on Eesti Keele Instituudi sõnastiku- ja terminibaasisüsteem. Ekilex asub aadressil [https://ekilex.ee/](https://ekilex.ee/) ja on kõigile, kes soovivad oma terminibaasi koostada, tasuta kasutatav.

### Kasutajaks registreerumine ja õiguste taotlemine

- Ekilexi kasutamiseks tuleb luua endale kasutajakonto. Selleks mine Ekilexi avalehele ja vajuta nuppu „Loo kasutaja“.
- Avaneb kasutajaks registreerumise vorm. Pead sisestama oma ees- ja perekonnanime, e-posti aadressi ja valima parooli, mille sisestad kaks korda. 
- Seejärel klõpsa nupul „Registreeru“. 
- Mõne sekundi jooksul saadetakse sinu e-postkasti kinnituskiri. Kui kirja pole tulnud, vaata ka rämpsposti kataloogi või trüki otsingureale „Ekilexi kasutaja registreerimine“. Oma konto aktiveerimiseks pead klõpsama kinnituskirjas saadetud aktiveerimislingil.
- Pärast lingil klõpsamist avaneb Ekilexi sisselogimisvorm koos teatega „Kasutaja on aktiveeritud, head kasutamist“.
- Sisselogimiseks sisesta oma e-posti aadress ja eelnevalt valitud parool ning klõpsa nupul „Sisene“.
- Kui oled sisse loginud, avaneb õiguste taotlemise leht, kus on teade: „See on EKI sõnastiku- ja terminibaasisüsteem Ekilex. Siin saad esitada taotluse Ekilexi kasutamiseks vaatamisõigusega. Kui vaja, vali sõnakogud, millele soovid muutmisõigust.“
  + Vaatamisõiguse saamiseks vajuta lihtsalt „Hakka Ekilexi kasutama“. Selle valikuga saad ka muutmisõiguse „Katsebaasile“, kus saab katsetada andmete sisestamist.
  + Muutmisõiguste taotlemiseks olemasolevale sõnakogule: 
    - Vajuta „Soovin sõnakogude muutmisõigust“ ja vali soovitud sõnakogu(d), mille autorite hulka sa kuulud. Pole mõtet valida sõnakogusid, millega sul puudub seos.
    - Muutmisõiguse taotlemise korral vajuta ka „Soovin põhjendada taotlust“ ja kirjuta lahtrisse lühidalt, kuidas oled sõnakoguga seotud.
    - Seejärel vajuta „Saada taotlus“.
    - Nüüd tuleb oodata, kuni Ekilexi administraator annab sulle küsitud õigused. Selle kohta saadetakse e-kiri. Pärast seda saad hakata Ekilexi kasutama. Kui oled õiguste saamise hetkel (e-kirja saabumise hetkel) Ekilexi sisse logitud, pead kõigepealt välja logima ja siis uuesti sisse logima, selleks, et õigused rakenduksid.

### Töölaud

Pärast sisselogimist satub kasutaja töölauale. Töölauaks nimetame Ekilexi avalehte sisselogitud olekus, millele pääseb igalt lehelt, klõpsates vasakult ülanurgast avanevat rakenduse menüüd ja valides „Ekilex“. Töölaual on järgmised valikud.

- Leksikograafide otsing: sõnapõhine vaade sõnakogudele, mõeldud tööks leksikograafidele
- Terminoloogide otsing: mõistepõhine vaade sõnakogudele, mõeldud tööks terminoloogidele
- Allikate otsing: allikate otsing, lisamine, muutmine, kustutamine
- Sõnakogude haldus: kõigi Ekilexis leiduvate sõnakogude loend ja lisamine, muutmine, kustutamine
- Sõnaveebi tagasiside: võimalus lugeda Sõnaveeb.ee saidile jäetud tagasisidet
- Vali roll: rippmenüü rolli valikuks. Siin tuleb valida selle sõnakogu muutja roll, milles olevaid andmeid soovid muuta. Kasutaja saab samaaegselt muuta ainult ühe sõnakogu andmeid. Muutja rolli olemasolu eelduseks on vastava sõnakogu muutmise õigus. Õiguseid saab juurde taotleda kasutaja profiilis.

Terminitööks soovitame kasutada terminoloogide otsingut ehk terminoloogi vaadet.

### Terminite otsing

- Vajuta töölaual „Terminoloogide otsing“.
- Avaneb terminoloogi vaade. Vajuta nuppu „Valitud sõnakogusid: 0“. Vali linnukestega sõnakogud, millest soovid otsida, ja vajuta „Vali“.
- Sisesta otsisõna. Kasutada võib metamärke: 
  - ? = 1 suvaline tähemärk (nt kui otsid „m?iste“ siis leiad nt „mõiste“, „muiste“);
  - \* = 0 või rohkem suvalisi tähemärke. (nt kui otsid „\*hiir\*“, siis leiad nii „hiir“, „arvutihiir“, „hiirehernes“ kui „aedhiirehernes“.)
- Vajuta „Otsi“.

### Uue sõnakogu loomine

Klõpsa töölaual linki „Sõnakogude haldus“. Avaneb leht, millel on sõnakogude nimekiri. Vajuta üleval paremal nuppu „Lisa uus“. Avaneb uue sõnakogu loomise vorm.

- Sõnakogu kood: võimalikult lühike (3-10 märki) tähekombinatsioon, millest saab loodava sõnakogu identifikaator (lühitähis)
- Nimi: sõnakogu nimi
- Tüüp: kui lood terminibaasi, vali „terminibaas“, muul juhul „sõnakogu“
- Kirjeldus ja kontaktid (Sõnaveebis nähtav): sõnakogu lühikirjeldus, mida näidatakse Sõnaveebis
- Lisainfo ja kontaktid (Sõnaveebis mitteavalik): (kontakt)info, mis on nähtav teistele Ekilexi kasutajatele, kuid ei ole nähtav Sõnaveebis.
- Juhul, kui soovid oma sõnakogu mõistetele lisada valdkonnamärgendeid:
  - Valdkonna klassifikaatori päritolu: vali valdkonna klassifikaatori kood. See võib olla mõne olemasoleva sõnakogu klassifikaator või iseseisev valdkonna klassifikaator (nt Lenoch, EKI üld). Oma klassifikaatori lisamiseks võta ühendust Ekilexi kasutajatoega.
  - Valdkonnad: Siin on loetelu eelnevalt valitud klassifikaatori kõikidest valdkondadest. Vali loetelust valdkonnamärgendid, mida soovid oma sõnakogus kasutada. Võib valida ükshaaval või vajutada „Vali kõik“.
- Keeled: vali keeled, mida soovid oma sõnakogus kasutada
- Nähtav: Ekilexis on sõnakogu info otsinguga leitav
- Avalik: sõnakogu on avalikustatud ja nähtav lõppkasutajale terminiveebis või sõnaveebis
- Kui vorm on täidetud, vajuta „Salvesta“

Sõnakogu on nüüd loodud ja ilmub sõnakogude nimistusse.

#### Sõnakogu muutmisõigused

Ekilexi kasutajal saab konkreetsele sõnakogule olla omaniku õigus, muutja õigus, vaataja õigus või mitte mingeid õigusi (viimasel juhul näeb kasutaja selles sõnakogus ainult avalikke termineid).
Kasutaja, kes lõi uue sõnakogu, saab selle omanikuõigused. Sõnakogu omanik saab lisaks sisu muumisele muuta ka sõnakogu seadeid ja metainfot, anda sõnakogu juurdepääsuõigusi teistele Ekilexi kasutajatele ja ka kustutada sõnakogu.

### Terminitöö sõnakoguga

#### Uue mõistekirje loomine

{% include youtube.html id="BXdBK-jYgO0" %}
Video: Mõistekirje loomine Ekilexis

- Mine töölauale, avades vasakul ülanurgas rakenduse menüü ja valides sealt „Ekilex v 1.21“.
- Veendu, et valitud on soovitud sõnakogu muutja roll. Vastasel juhul vali see rippmenüüst „Vali roll“.
- Ava töölaual link „Terminoloogide otsing“
- Vajuta navigeerimisribal „Uus termin ja mõiste“. Avaneb uue keelendi sisestusvorm. Seejärel
  - sisesta keelend (ehk termin),
  - selle all on kuvatud sõnakogu nimi, kuhu termin lisatakse,
  - vali rippmenüüst keel,
  - vali rippmenüüst sõnavorm,
  - vajuta „Lisa“.
- Kui sisestatud termin ei esine üheski olemasolevas sõnakogus, siis luuakse uus termin ja mõiste ning kuvatakse kogu info selle mõiste kohta terminoloogi otsingu vaates.
- Kui sisestatud termin juba esineb Ekilexis, siis pakutakse võimalust valida, kas soovid kasutada olemasolevat terminit (millega seotakse uus mõiste) või soovid luua uue samakujulise termini ehk homonüümi (koos uue mõistega). Viimasel juhul vajuta „Lisa uus homonüüm“, misjärel luuakse uus termin ja mõiste ning kuvatakse otsingu tulemused, mille hulgas on ka äsja loodud termin. Kui tulemusi on palju, pead enda loodud mõistekirje ise nende hulgast üles otsima (see ebamugavus paraneb tulevikus).

#### Allikad

Terminitöös on oluline viidata termini allikatele. Ekilexi saab salvestada allikakirjeid ja terminite juurest neile viidata. Ühe allika jaoks piisab Ekilexis ühest allikakirjest, millele saab viidata erinevatest sõnakogudest. Kui juhtumisi on loodud mitu allikakirjet samale allikale, saab neid ühendada kokku üheks allikakirjeks.

Ekilexi kontekstis nimetatakse allikakirjeid ka lühemalt lihtsalt allikateks. 

##### Allikate otsing

Juba sisestatud allikate nägemiseks vali rakenduse menüüst „Allikate otsing“. 
Allikaid saab otsida ükskõik missuguse andmekategooria järgi, nt pealkiri, autor, ISBN, ISSN, väljaandja vm.

Vaikimisi avaneb lihtotsing, kus otsikasti võib sisestada ükskõik missuguse andmekategooria.
Siin on väga soovitav kasutada metamärke, nt lisades otsisõna ette ja taha „\*“. 

##### Allika loomine

{% include youtube.html id="sYKciBlkbHc" %}
Video: Allikakirje loomine Ekilexis

Allikakirjeid saab lisada valides rakenduse menüüst „Allikate otsing“ ja avanenud lehel vajutades „Lisa uus allikas“.

Allika nimetus (allika nimi, SOURCE_NAME) on kirjaliku allika (näiteks raamatu) puhul harilikult selle pealkiri, aga selle võib vajadusel ka ise vabalt valida. Allika nimi kuvatakse ka allikaviitena mõiste kirjes.
Allika tüübiks tuleks kirjaliku allika puhul valida DOCUMENT.

Alumises kastis saab allikale lisada muid informatiivseid välju (atribuute), näiteks vaikimisi on seal valitud autor (SOURCE_AUTHOR). Kui raamatul on mitu autorit, võib iga ühe jaoks luua eraldi välja, aga pole ka probleemi, kui nad pannakse komadega eraldatult samale väljale. Samale väljale pannakse vajadusel ka autori tüüp, nt „koostanud Juhan Juurikas“ või „toimetanud J. Tatikas“.
Vajutades rohelisele „+“ nupule saab allikale lisada veel uusi välju. Samuti saab allikale välju lisada hiljem, kui allikas on juba loodud.

Ühel allikal võib olla ka mitu nime, näiteks pealkiri erinevates keeltes. Nimesid saab juurde lisada nii, nagu ka muid allika välju (valides välja tüübiks SOURCE_NAME). Kui allikal on väga pikk nimi ja seda on samas mõistekirjes vaja kasutada mitmes kohas, võib allikale leiutada mingi lühendi ja lisada see lühend ühe nimetusena (nt „WMO“), siis saab mõistekirjes kasutada lühendit ja see ei võta nii palju ruumi ekraanil.

##### Allika muutmine

Allika muutmine tähendab siis sisuliselt allikakirje mõne välja ehk allika atribuudi lisamist/muutmist/kustutamist.

- Vali rakenduse menüüst „Allikate otsing“.
- Atribuudi lisamiseks:
  - Otsi allikas, mida tahad muuta.
  - Vajuta rohelisele „+“ nupule („Lisa allikale uus atribuut“). Avaneb atribuudi lisamise vorm.
  - Vali rippmenüüst atribuudi tüüp.
  - Sisesta all olevale väljale atribuudi väärtus.
  - Vajuta „Lisa“.
- Atribuudi muutmiseks:
  - Otsi allikas, mida tahad muuta.
  - Liigu hiire kursoriga välja peale, mida tahad muuta. Välja lõppu tekivad nupukesed.
  - Vajuta sinisele nupukesele „Muuda“.
  - Avaneb välja muutmisvorm.
  - Muuda välja sisu, salvestamiseks vajuta „Muuda“.
- Atribuudi kustutamiseks:
  - Otsi allikas, mida tahad muuta.
  - Liigu hiire kursoriga välja peale, mida tahad muuta. Välja lõppu tekivad nupukesed.
  - Vajuta kollasele nupukesele „x“ („Kustuta“).
  - Küsitakse kustutamise kinnitust. Vajuta „Jah“.


##### Allika kustutamine

Allikakirje kustutamiseks:
- Vali rakenduse menüüst „Allikate otsing“.
- Otsi allikas, mida tahad kustutada
- Vajuta kollasele nupule „Eemalda allikas“.

##### Allikaviite lisamine mõistekirjes

Kui allikas on loodud, siis saab mõistekirjes tekitada sellele erinevate väljade juures (nagu termin, märkus, definitsioon) viiteid. Terminile saab allikaviite lisada rohelise „+“ nupuga, valides „Allikaviide“. Definitsioonile saab allika lisada, liikudes hiirega selle kohale. Tekib roheline allikaviite lisamise nupuke.
Vajutades allikaviite lisamise nupule, avaneb allika otsing. Seal saab otsida kõikide allika atribuutide järgi, kaasa arvatud tema nime (SOURCE_NAME) järgi.

Allika otsimisel on kindlasti abiks tärn „\*“, sest selle abil saab leida osalisi vasteid. Nt otsides "int\*meteo\*" leitakse "INTERNATIONAL METEOROLOGICAL VOCABULARY", sest * asendab suvalist arvu märke. Kui nimesid on mitu, nagu selles näites, saab raadionupuga valida selle nime, mida hakatakse kuvama allikaviitena.

Lahter „Siseviide“ on selle jaoks, kui peaks olema soov täpsustada asukohta selles allikas, nt „lk 69“ ja see kuvatakse allikaviite järel.


[Hakka pihta!](https://ekilex.eki.ee/)


Küsimuste korral kirjuta [kasutajatugi@ekilex.ee](mailto:kasutajatugi@ekilex.ee)!


Süsteemi alles arendatakse, mistõttu juhend täieneb.







